
<h3>ELŐSZÖR IS!</h3>
<p>Saját súlyunk megítélésekor eleinte hajlandóak vagyunk elnézően kezelni az egyre gyarapodó kilókat, először a „szexin kerek”, majd a „formásan telt” jelzőkkel illetjük magunkat. Mindaddig, amíg egy napon valami egész mást nem látunk a tükörben…. És innen kellene visszafordulni, visszatalálni az egészséghez. Jön az első komoly, nagy fogyókúra, majd a második, a tizedik, de mind tartós eredmény nélkül. A sikeres fogyás kulcsa nem a tizenegyedik csodadiéta, hanem az életmódváltás, ezen belül is a gondolkodásmód átalakítása! De vajon hogyan?</p>

<h3>DÖNTENI KELL, NEM VITÁS!</h3>
<p>Továbbra is abban reménykedik, hogy létezik egy csodaszer vagy egy gyors, könnyű diéta, melynek segítségével néhány nap alatt megszabadul a hosszú évtizedek alatt felépített zsírtömegtől? Sajnos nem. El kellene végre döntenie, hogy reálisan gondolkodik-e a testsúlyáról, és változtat, vagy megmarad a túlsúlynál vagy elhízásnál, és vállalja az ezzel járó egészségügyi következményeket.</p>

<h3>A TARTÓS ÉS SIKERES FOGYÁS 7 TITKA</h3>
<p>Dr. Phil McGraw amerikai orvos több mint 30 éve foglalkozik túlsúlyos páciensekkel, saját napi tévéműsora van . Dr. Phil szerint a sikeres fogyásnak és az elért eredmény tartós megtartásának 7 fontos tényezője van:</p>

<p>A helyes gondolkodásmód: Iktassa ki a bántó, önostorozó gondolatokat, és higgyen önmagában, a diéta sikerében!</p>
<p>Az érzelmek gyógyítása: Keresse meg azokat a problémás pontokat és/vagy lelki sérüléseket az életében, amik miatt az ételhez menekül. A stressz ellen építse fel a saját, nem evéssel kapcsolatos megoldási stratégiáit (meditáció, testmozgás, jóga, stb.).</p>
<p>Sikerbiztos környezet: Ami segít abban, hogy elkerülje a kudarcokat, holtpontokat.</p>
<p>A falánkság, a rendszertelen étkezés legyőzése: Találja meg az okokat, amik miatt nem sikerült eddig kialakítani a kiegyensúlyozott táplálkozást, és gondolja át, hogyan lehet ezen változtatni.</p>
<p>Tápanyagban gazdag ételek fogyasztása: Válasszon tápanyagokban gazdag élelmiszereket, törekedjen arra, hogy saját maga készítse el az ételeit.</p>
<p>Rendszeres testmozgás: Legyen a sport a mindennapjai része!</p>
<p>Támogató közeg: Azok az emberek a közvetlen környezetében, akik ön mellett állnak az életmódváltás során.</p>